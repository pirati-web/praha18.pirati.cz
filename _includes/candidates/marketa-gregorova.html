<h1>{{ site.candidates.gregorova.name }}</h1>
  <div class="anotation">svobodný přístup k informacím</div>
  <div class="perex">Markéta Gregorová je členkou krajského sdružení Pirátů v Jihomoravském kraji. Je vedoucí zahraničního odboru a vede projekt Mirror, zabývající se monitoringem globálních pirátských informací a jejich zprostředkováním českým čtenářům. Angažuje se při zakládání Slovenské pirátské strany a všeobecně se zaměřuje na zlepšení regionální spolupráce sousedních pirátských stran (konference PP3).</div>
  <p>Markéta vystudovala Podkrušnohorské gymnázium v Mostě a v současnosti usiluje o bakalářský titul na Masarykově univerzitě v Brně v oboru Mezinárodní vztahy a Evropská studia. Pochází z Mostu a od září 2012 se vyskytuje především v Brně. Evropskou unii vnímá především jako projekt k mírové koexistenci - a jako takovému by chtěla pomoci v udržení původních idejí i při reformě.</p>

<p>Aktivně se zajímá o politiku již několik let, zpívá v kapele Definitivní Ententýk, keškuje, je závislá na svojí kočce Kočce a při volbách by jí největší radost udělalo, kdyby lidé volili informovaně.&nbsp;</p>

<p>&nbsp;</p>

<p><strong>1. Jaký je Váš osobní vztah k EU?</strong>&nbsp;<br />
Narodila jsem se do mírového období na evropském kontinentě - a uvědomuji si, jak vzácné to je. Evropa na mír totiž vůbec není zvyklá. Její současná podoba je výsledkem usilovné snahy dalším konfliktům zabránit; a to právě v podobě projektu sjednocené Evropy. Samozřejmě, že aktuální verze, Evropská unie, má své mouchy. Pro mě ale stojí na základech míru, a proto tento projekt budu bránit všemi svými silami.&nbsp;</p>

<p><strong>2. Jaké mají europoslanci možnosti prosazovat zájmy ČR v EU a co byste chtěla v EP prosazovat v zájmu ČR Vy v případě zvolení?</strong><br />
Všeobecně nejdůležitější funkcí celého parlamentu je legislativní spolurozhodování - to pro Českou republiku znamená, že přijde-li mi pod ruku legislativní návrh, který české občany poškozuje, mohu na to upozornit, mohu to rozmáznout, mám šanci to zrušit či pozměnit do přijatelné podoby. A já hodlám bedlivě hlídat každý návrh, jeho přílepky i pozadí a v případě nejasností či pochybností budu chtít objasnění či nápravu. Samozřejmostí pro mě jako Piráta je transparentnost a sdílení co největšího množství informací ze zasedání. "Přiblížit Evropu lidem" podle mě totiž nemusí být jen dutá fráze.</p>

<p><strong>3. Proč se podle Vás České republice vyplatí být součástí EU?</strong><br />
Česká republika by měla setrvat v EU z několika důvodů. Kvůli bezpečnosti: Společná obranná a bezpečnostní identita je jednou ze záruk, které jako nevelká země máme vůči ostatním. Z ekonomického hlediska. Systém fondů nám zajišťuje přísun nemalých částek (otázka efektivity čerpání již nesouvisí s EU, ale s námi), evropské míry konkurenceschopnosti na světovém trhu jen tak nedosáhneme a obchodní podmínky nastavené v Unii vytváří rovnocennost. Členství v EU je důležité také kvůli sebeprosazení. Mnozí tvrdí, že integrace suverenitu bere - pokud by však neexistovala platforma, jako je EU, kde se každý zástupce členské země může přihlásit do rozpravy a kde si zahraniční předsedové vlád sednou na neformální večeři a diskutují, moc zemí by hlas ČR nevnímalo vůbec.</p>

<p><strong>4. Co nám podle Vás Evropská unie dává a co nám bere?</strong><br />
EU nám, jako lidem (nerada se bavím z pohledu konstruktu, jakým je stát - cítím se být více člověkem), dává čtyři základní a obrovsky významné svobody, nové možnosti, jiné obzory a mír. Bere nám samostatnost, některé iluze, jednoduchost a přímé jednání.</p>

<p><strong>5. Proč by voliči měli volit právě Pirátskou stranu, a proč by měli dát preferenční hlas právě vám?</strong><br />
Člen Evropského parlamentu má mnohé pravomoci při projednávání a schvalování zákonů a nařízení. Jedním z nejdůležitějších témat Pirátů jsou whistleblowing, "leaknutí" a všeobecně sdílení informací. A přesně o to v tom jednacím procesu jde: aby neprošla žádná podlost, zvůle či hloupost. Piráti budou do všeho podezřelého kopat, děj se co děj.</p>
