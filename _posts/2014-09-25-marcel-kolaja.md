---
layout: eu
category: candidate
title: Marcel Kolaja
number: 2
fullname: Marcel Kolaja
name: Marcel Kolaja
sub: Kandidát číslo 2
image: 2-marcel.jpg
anotation: občanská práva a ochrana soukromí
perex: Marcel Kolaja je odborníkem na svobodný software a svobodnou kulturu. Je členem Pirátské strany a kandidátem č.2 ve volbách do Evropského parlamentu. V minulosti působil mimo jiné jako místopředseda a mezinárodní koordinátor. Byl spolupředsedou Pirate Parties International. Pochází z Lanškrouna a od roku 1998 žije v Brně.
---

Vystudoval informatiku na Fakultě informatiky MU v Brně, kde získal titul Bc. V průběhu studia se specializoval na svobodný software a pracoval jako systémový administrátor v Laboratoři zpracování přirozeného jazyka. Během studia se stal spolumajitelem softwarové firmy, v současnosti pracuje jako programátor a týmový kouč v mezinárodní společnosti, která vyvíjí a podporuje svobodný software.

V roce 2003 se začal zabývat legislativou EU, aby v roce 2005 jako aktivista přispěl k odmítnutí zavedení softwarových patentů Evropským parlamentem. Od roku 2010 se v Pirátské straně věnoval zejména mezinárodním záležitostem. Podílí se jak na vnějších projektech, tak i na vnitřních záležitostech za účelem zvýšení efektivity Pirátské strany a vytvoření pravidel, která znesnadňují korupci.

Komunikuje plynně anglicky (CEFR C1) a zvládá základy němčiny. Ve volném čase rád lyžuje, chodí po horách, cvičí Hung Kuen Kung Fu a fotí. Poslouchá rock a heavy metal. Baví ho hra na kytaru, kterou však příliš neovládá.

**1. Jaký je Váš osobní vztah k EU?**

V Evropě sídlí mnoho různých národností a etnik s různou kulturou a zvyklostmi. Jejich koexistence v Evropě se musí opírat o mezinárodní spolupráci. Evropskou unii chápu jako instituci, která má podporovat evropskou spolupráci. Věřím na mezinárodní spolupráci – což je jeden z důvodů, proč jsem se stal spolupředsedou Pirate Parties International. V Evropě nelze uplatňovat autoritativní způsoby řízení. Jsem eurorealista.

**2. Jaké vůbec mají europoslanci možnosti prosazovat zájmy ČR v EU a co byste chtěl v EP prosazovat v zájmu ČR Vy v případě zvolení?**

Ve chvíli, kdy je někdo zvolen do Evropského parlamentu, stává se poslancem všech občanů v Evropské Unii. Evropský parlament bohužel nemá zákonodárnou iniciativu. Projednává návrhy Evropské komise. V příštím volebním období zaplaví Evropská komise Evropský parlament lavinou důležitých návrhů v oblasti občanských práv a demokracie. Evropská komise tyto návrhy pozdržela, aby nezpůsobila tzv. ACTA-efekt v předvolební kampani. Jinými slovy, Evropská komise nechce, abyste věděli, podle čeho se máte ve volbách rozhodovat. Pozdržené návrhy Evropské komise se budou týkat reformy kopírovacího monopolu (copyrightu), vynucování informačních monopolů a trestnosti jejich porušování, plošného šmírování, ochrany soukromí a tajných arbitrážních řízení mezi korporacemi a vládami. Já budu v těchto ale i ve všech ostatních záležitostech bránit občanská práva a demokracii, k čemuž jsem se zavázal podpisem Listiny digitálních práv: https://www.wepromise.eu/cs
