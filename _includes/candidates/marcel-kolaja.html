<h1>{{ site.candidates.kolaja.name }}</h1>
  <div class="anotation">občanská práva a ochrana soukromí</div>
  <div class="perex">Marcel Kolaja je odborníkem na svobodný software a svobodnou kulturu. Je členem Pirátské strany a kandidátem č.2 ve volbách do Evropského parlamentu. V minulosti působil mimo jiné jako místopředseda a mezinárodní koordinátor. Byl spolupředsedou Pirate Parties International. Pochází z Lanškrouna a od roku 1998 žije v Brně.</div>
  <p>Vystudoval informatiku na Fakultě informatiky MU v&nbsp;Brně, kde získal titul Bc. V&nbsp;průběhu studia se specializoval na svobodný software a pracoval jako systémový administrátor v&nbsp;Laboratoři zpracování přirozeného jazyka. Během studia se stal spolumajitelem softwarové firmy, v&nbsp;současnosti pracuje jako programátor a týmový kouč v&nbsp;mezinárodní společnosti, která vyvíjí a podporuje svobodný software.</p>

<p>V roce 2003 se začal zabývat legislativou EU, aby v roce 2005 jako aktivista přispěl k odmítnutí zavedení softwarových patentů Evropským parlamentem. Od roku 2010 se v Pirátské straně věnoval zejména mezinárodním záležitostem. Podílí se jak na vnějších projektech, tak i&nbsp;na vnitřních záležitostech za účelem zvýšení efektivity Pirátské strany a vytvoření pravidel, která znesnadňují korupci.</p>

<p>Komunikuje plynně anglicky (CEFR C1) a zvládá základy němčiny. Ve volném čase rád lyžuje, chodí po horách, cvičí Hung Kuen Kung Fu a fotí. Poslouchá rock a heavy metal. Baví ho hra na kytaru, kterou však příliš neovládá.</p>

<p><strong>1. Jaký je Váš osobní vztah k EU?</strong><br />
V Evropě sídlí mnoho různých národností a etnik s různou kulturou a zvyklostmi. Jejich koexistence v Evropě se musí opírat o mezinárodní spolupráci. Evropskou unii chápu jako instituci, která má podporovat evropskou spolupráci. Věřím na mezinárodní spolupráci – což je jeden z důvodů, proč jsem se stal spolupředsedou Pirate Parties International. V Evropě nelze uplatňovat autoritativní způsoby řízení. Jsem eurorealista.</p>

<p><strong>2. Jaké vůbec mají europoslanci možnosti prosazovat zájmy ČR v EU a co byste chtěl v EP prosazovat v zájmu ČR Vy v případě zvolení?</strong><br />
Ve chvíli, kdy je někdo zvolen do Evropského parlamentu, stává se poslancem všech občanů v Evropské Unii. Evropský parlament bohužel nemá zákonodárnou iniciativu. Projednává návrhy Evropské komise. V příštím volebním období zaplaví Evropská komise Evropský parlament lavinou důležitých návrhů v oblasti občanských práv a demokracie. Evropská komise tyto návrhy pozdržela, aby nezpůsobila tzv. ACTA-efekt v předvolební kampani. Jinými slovy, Evropská komise nechce, abyste věděli, podle čeho se máte ve volbách rozhodovat. Pozdržené návrhy Evropské komise se budou týkat reformy kopírovacího monopolu (copyrightu), vynucování informačních monopolů a trestnosti jejich porušování, plošného šmírování, ochrany soukromí a tajných arbitrážních řízení mezi korporacemi a vládami. Já budu v těchto ale i ve všech ostatních záležitostech bránit občanská práva a demokracii, k čemuž jsem se zavázal podpisem Listiny digitálních práv: https://www.wepromise.eu/cs</p>

<p><strong>3. Proč se podle Vás České republice vyplatí být součástí EU?</strong><br />
Při zapojení do evropské spolupráce nelze stát mimo Evropskou unii, která určuje, jak tato spolupráce bude vypadat. Z jakého důvodu by se Česku nemělo vyplatit být součástí Evropské unie?</p>

<p><strong>4. Co nám podle Vás Evropská unie dává a co nám bere?</strong><br />
Neměli bychom se na Evropskou unii dívat jako na vnější subjekt, který nám něco dává nebo něco bere. Máme odpovědnost za to, jak bude vypadat Evropa, ve které budou žít naše děti. Evropská unie nám umožňuje náš pohled na Evropu realizovat. Pochopitelně se musíme občas přizpůsobit ostatním zemím. Ekonomická situace v Evropě však bude naši ekonomickou situaci ovlivňovat, ať budeme členy Evropské unie nebo ne. Je tedy opravdu přejmenování rumu na tuzemák a nesmyslný zákaz prodeje žárovek dostatečným důvodem pro vystoupení z Evropské unie?</p>

<p><strong>5. Proč by voliči měli volit právě Pirátskou stranu, a proč by měli dát preferenční hlas právě vám?</strong><br />
    Představujeme nový pohled na politiku. 24 Pirátských stran kandidujících v celé Evropské unii přináší čerstvý vítr do Evropského parlamentu. Obnovujeme, co současné staré struktury už zapomněli – totiž že politici jsou tu pro lidi. A proč volit mě? Zabývám se evropskou legislativou od roku 2003, tedy ještě před tím než Česko vstoupilo do Evropské unie, když Evropská komise navrhla zavedení softwarových patentů. Od té doby kladu důraz na občanská práva a jejich aplikaci v informační společnosti. Rozumím novým technologiím a Internetu. Pro následující generaci je důležité, aby zákonodárci byli v oblasti informačních technologií kompetentní.</p>
